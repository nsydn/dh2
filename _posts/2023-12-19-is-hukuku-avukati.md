---
title: "İş Hukuku Avukatı kimdir?"
date: 2023-12-19 00:00:00
categories:
  - İş Hukuku
author_staff_member: 0_nahit-gurhan-aydin
image: "https://unsplash.it/600/450?image=448&a=.png"
large_header: false
---

İnternet arama motorlarında, iş hukuku uzmanı avukat, iş hukuku avukatı, işçi avukatı, iş mahkemesi avukatı, iş davası avukatı gibi arayışların olduğu bilinen bir durumdur.

Bu aramayı yapan kişiler, aslında iş davalarına bakan bir avukat aramaktadır.

Ancak, Türkiye hukuk sisteminde, avukatların yasal bir uzmanlığı bulunmamaktadır. Yani, doktorlukta olduğu gibi “üroloji uzmanı doktor” veya “ortopedi uzmanı doktor” unvanlarına benzer şekilde “iş hukuku uzmanı avukat” bulmanız mümkün değildir. Çünkü avukatların böyle bir belgesi bulunmamaktadır. Yasal olarak böyle bir belgeyi almaları mümkün değildir.

Türkiye’de avukatlar, kendi seçtikleri alanlarda daha fazla çalışmayı tercih ederek ve diğer alanlardaki işleri almayarak veya az alarak, bazı konularda daha iyi bilgi ve tecrübe sahibi olabilmektedir. Bu şekilde bir hukuk alanında daha yetkin hale gelmektedir. İşte bu tarzda çalışan avukatlar kendisini belirli bir alanda çalışan avukat olarak tanıtmaktadır.

Mesela, yoğun olarak iş hukuku alanında çalışan ve iş mahkemelerindeki davalarla ilgilenen bir avukat kendisini “iş hukuku avukatı” ve “iş hukukunda uzman avukat” olarak tanımlayabilmektedir. Ancak yukarıda da belirttiğimiz üzere bu tanımlamanın bir belgesi bulunmamaktadır.

Aslında bu husus eleştirdiğimiz bir durumdur. Nasıl ki doktorlukta uzmanlık bulunmaktadır aynı şekilde avukatlıkta da uzmanlık olmalıdır. Bir avukatın bütün hukuk alanlarında uzman olması mümkün değildir.

Avukatlıkta uzmanlaşmanın yasal düzenlemeye bağlanması gerekmektedir. Bu şekilde belirlenecek prosedürlerin yerine getirilmesinden sonra avukatlar uzman sıfatını kullanabileceklerdir.

Uzmanlaşma, yargılamanın hızlanmasına, ihtiyaç sahiplerinin daha iyi avukatlık hizmeti almasına, daha adaletli bir yargılama yapılmasına kesinlikle katkı sağlayacaktır.